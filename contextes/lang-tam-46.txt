   படிப்புக்குப் பத்தாம் வகுப்புடன் முற்றுப்புள்ளி வைத்துவிட்டது. வீட்டின்
   பொருளாதாரத் தேவையைச் சமாளிக்கத் தேனியில் உள்ள ஒரு ஸ்டுடியோவில் 15
   வயதில் பிரிண்ட்டராக வேலைக்குச் சேர்ந்தார். பின்னர் புகைப்படம் எடுக்கக்
   கற்றுக்கொண்டார். அந்த ஆர்வம்தான் இன்று அவரைத் தனி ஆளாக யாருடைய உதவியும்
   இல்லாமல் திருமணம், காதணி விழா போன்ற விசேஷங்களுக்குச் சென்று படம்
   எடுக்கவைக்கிறது.
   ஆண்டிப்பட்டி, போடி ஸ்டுடியோவில் சந்தரபாரதி பணியாற்றியபோது அந்தக்
   கடையின் உரிமையாளர் முதன்முதலாகப் புகைப்படம் எடுக்கச்
   சொல்லியிருக்கிறார். அப்போது தயக்கமும் பயமும் சேர்ந்து சந்தரபாரதிக்குக்
   காய்ச்சலே வந்து விட்டதாம். பிறகு மெல்ல மெல்லப் பயம் நீங்கி, புகைப்படத்
--
   மூழ்கிக் கிடந்ததால் பல இன்னல்களைச் சந்திக்க நேரிட்டதாகச் சொல்கிறார்.
   ஏளனத்தை மீறிய புன்னகை
   “புகைப்படம் எடுத்தால் ஆயுள் குறைந்துவிடும் என்ற மூடநம்பிக்கை சிலருக்கு
   இருந்த காரணத்தால் புகைப்படம் எடுக்கச் சென்ற இடங்களில் என்னை ஏளனமாகப்
   பேசினார்கள். சிலர் என்னை அடிக்காத குறையாக விரட்டியிருக்கிறார்கள். என்
   கணவர் எனக்குப் பக்கபலமாக இருந்ததால் இதுபோன்ற சங்கடங்களை என்னால்
   எளிதாகக் கடந்துவர முடிந்தது” என்று சொல்லும் சந்தரபாரதி, தேனி
   மாவட்டத்தின் சிறந்த புகைப்படக் கலைஞர் விருது பெற்றிருக்கிறார்.
   அந்தக் காலத்தில் புகைப்படம் எடுக்கக் கிராமங்களுக்குச் செல்ல பஸ்ஸை
   எதிர்பார்த்துக் காத்திருக்க வேண்டிய நிலை. அதனால் சில நேரங்களில்
   முதல்நாளே விசேஷ வீட்டுக்குச் சென்று புகைப்படம் எடுத்த அனுபவமும்
   இவருக்கு உண்டு.
   “இப்போ தொழில் போட்டி அதிகமாகிடுச்சு. என்னாலயும் பழைய மாதிரி ஓடி ஆடி
   வேலை செய்ய முடியலை. அதனால ஸ்டுடியோவுக்கு வர்றவங்களுக்கு மட்டும் போட்டோ
   எடுத்துத் தர்றேன். வீட்டு விசேஷங்களுக்குக் கூப்பிட்டா அங்கேயும் போய்ப்
   படம் எடுப்பேன்” என்று சந்தரபாரதி நம்மிடம் சொல்லிக் கொண்டிருக்கும்போதே
   வாசலில் வாடிக்கையாளர்கள். ஒருவர், “அக்கா பாஸ்போர்ட் சைஸ் போட்டோ
   எடுக்கணும், அவசரம்” என்றார். அருகில் இருந்த மூதாட்டியோ, “தாலுகா ஆபீஸ்
   போகணும். எனக்கும் ஒரு பாஸ்போர்ட் சைஸ் படம் சீக்கிரம் வேணும்” என்றதும்,
   சந்தரபாரதி கேமராவைக் கையில் எடுத்தார். அதில் இருந்து வெளிப்படுகிற
   ஃபிளாஷ் வெளிச்சம் அந்த அறையை மட்டுமல்ல, அவரது வாழ்வையும் பிரகாசிக்கச்
